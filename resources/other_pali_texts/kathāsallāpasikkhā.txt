Uyyojanakathā
1.	Pāḷibhāsaṃ āvuso saccaṃ vā na vā bhāseyyātha eva. Bahuṃ bhāsamānā pāḷiyaṃ kusalā bhavissatha.
2.	Apitu kattukammakiriyāsu ceva visesanavisesyesu ca satiṃ paccupaṭṭhāpetvā bhāseyyātha.
3.	Āditohi paṭṭhāya apasaddā mukhārūḷhā samānā pacchā sādhusaddataṃ kātuṃ dukkarā bhavissanti.
4.	Teneva pāḷiyā vattuṃ samatthamārabhante he. Dante’bhidantamādhāya tāluṃ āhacca jivhāya.
1. Paccūsasamaye kathāsallāpo
1.	Āvuso Dhammarakkhita!
2.	Kiṃ bhante?
3.	Sayanā uṭṭhehi.
4.	Uggato nu bhante aruṇo?
5.	Na tāva uggato, apitu aruṇuggamanavelā upakaṭṭhā.
6.	Pahaṭā nu bhante vihāresu ghaṇṭā?
7.	‘Aung chin sit par’ vihāre na pahaṭā, ‘Kyawaung sun thar’ vihāre pana pahaṭā.
8.	Sace aruṇo na uggacchati, nāhaṃ sayanā uṭṭhāmi, alaso’mhi.
9.	Mā he’vaṃ avaca, “purāruṇā sayanato vuṭṭhātabba”nti ācariyena paññattaṃ. Tasmā tvaṃ anto aruṇeyeva sayanato uṭṭhehi.
10.	Yadi evaṃ vuṭṭhahissāmi.
a)	Uṭṭhehi bhikkhu kiṃ sesi, ko attho supitena te;
Āturassa hi kā niddā, sallaviddhassa ruppato.
2. Sayanā vuṭṭhitakāle kathāsallāpo
1.	Āvuso Buddharakkhita!
2.	Bhante!
3.	Vuṭṭhito’si nu sayanā?
4.	Āma bhante, vuṭṭhito’mhi.
5.	Sayanato vuṭṭhitvā paṭhamaṃ vaccaṭṭhānaṃ vā passāvaṭṭhānaṃ vā gaccheyyāsi.
6.	Natthi me bhante vaccaṭṭhānassa gamanakiccaṃ, passāvaṭṭhānameva gaccheyyāmi.
7.	Tato paraṃ dante dantapoṇena sodhetvā (sace loṇaṃ vā dantasodhanabhesajjaṃ vā atthi tena sodhetvā) jivhaṃ ca vilekhetvā mukhaṃ dhoveyyāsi.
8.	Āma bhante, mukhodakaṃ pana kattha atthi?
9.	Na passasi’nu heṭṭhāvihāre udakaghaṭaṃ, tattha mukhodakaṃ atthi. Mukhaṃ dhovitvā mukhapuñchanena puñcheyyāsi mā cīvarena.
10.	Natthi me mukhapuñchanaṃ, āyasmato santakaṃ tāvakālikaṃ detu.
11.	Handa… mukhaṃ puñchitvā vivittā’sane nisīda.
12.	Vivittāsane nisīditvā kiṃ kareyyāmi?
13.	Yāva aruṇuggamanā jīvamānakaṃ vā buddhaṃ anussareyyāsi, mettaṃ vā bhāveyyāsi. Aruṇe uggate pātarāsabhattaṃ bhuñjissasi.
14.	Āma bhante.
a)	Yāya saddhāya pabbajito, agārasmā anagāriyaṃ;
Tameva saddhaṃ brūhehi, mā niddāya vasaṃ gami.
3. Buddhānussaraṇavelāyaṃ kathāsallāpo
1.	Āvuso sāmaṇerā!
2.	Bhante (bhadanta)!
3.	Suṇittha nu āyasmatā cakkapālena pahaṭaṃ ghaṇṭisaddaṃ?
4.	Āma bhante, suṇimha.
5.	Vuṭṭhitā’ttha nu sayanā?
6.	Āma bhante, sayanā vuṭṭhitā’mha.
7.	Dhovitaṃ nu mukhaṃ?
8.	Āma bhante, mukhaṃ dhovitaṃ.
9.	Tenahi tumhe sake āsane nisīdeyyātha.
10.	Sake āsane nisīditvā kiṃ kātabbaṃ?
11.	Yāva jīvamānako Buddho citte na upaṭṭhāti tāva punappunaṃ manasikātabbo.
12.	Citte upaṭṭhānato pana paṭṭhāya kiṃ kātabbaṃ?
13.	Tassa arahatādi guṇā anusaritabbā.
14.	Tattha kīvaciraṃ vattabbaṃ?
15.	Yāva aruṇuggamanā vattabbaṃ.
16.	Aruṇassa uggatabhāvo pan kathaṃ ñātabbo?
17.	‘Aung chin sit par’ vihāre ghaṇṭikasaddaṃ tikkhattuṃ suṇissatha, tena saññāṇena aruṇassa uggatabhāvo ñātabbo.
18.	Suṇissatha idāneva ghaṇṭikā pahaṭā “tung… tung…”ti.
19.	Evaṃ evaṃ.
a)	Uṭṭhahatha nisīdatha, daḷhaṃ sikkhatha santiyā;
Mā vo pamatte viññāya, maccurājā ākaḍḍhatu.
4. Bhattapacanavelāyaṃ kathāsallāpo
1.	Āvuso Dhammarakkhita!
2.	Bhante!
3.	Bhattapacanavelā nanu.
4.	Evaṃ bhante.
5.	Kaṭṭhāni chinda ceva bhinda ca udakampi āhara.
6.	Hiyyo sāyaṇhasamayameva me kaṭṭhāni chinnāni ceva bhinnāni ca udakampi āhaṭaṃ.
7.	Uddhanaṃ sajjehi.
8.	Sajjitaṃ bhante.
9.	Yadi evaṃ aggiṃ vaḍḍhehi.
10.	Natthi me bhante aggimañjūsā.
11.	Handa… aggiṃ vaḍḍhetvā paṭidehi.
12.	Hā… Natthi vata aggimañjūsādaṇḍo.
13.	Tenahi handa, abhinaviṃ gaṇhāhi.
14.	Vaḍḍhito bhante aggi.
15.	Taṇḍulaṃ dhova, dhovitvā ukkhaliyaṃ pakkhipa.
16.	Pakkhito bhante ukkhaliyaṃ taṇḍulo.
17.	Ukkhaliṃ uddhanaṃ āropehi.
18.	Āropitā bhante ukkhali.
19.	Oloketvā ekavāramattaṃ dabbiyā mathehi.
20.	Āma bhante.
a)	Na te kaṭṭhāni bhinnāni, na te udakamāhaṭaṃ;
Aggipi te na hāpito, kinnu mandova jhāyasi.
5. Yāvapakkasamayā kathāsallāpo
1.	Aggiṃ jālehi, alātaṃ ukkhipa.
2.	Aggi bhante jaliteva.
3.	Nissāvaṃ parissāvehi.
4.	Parissāvito bhante nissāvo.
5.	Tenahi aṅgārānaṃ upari ukkhaliṃ ṭhapetvā sedehi.
6.	Na āgato bhante usmā.
7.	Yadi evaṃ udakena paripphosetvā puna sedehi.
8.	Pakkaṃ maññe vīmaṃsāhi.
9.	Dassehi āvuso, hā… na paccati, uttaṇḍulameva.
10.	Evaṃ sati kiṃ kātabbaṃ?
11.	Nā’haṃ jānāmi, tvameva yathānurūpaṃ karohi.
12.	Idaṃ kīdisaṃ, mayā udakena paripphosetvā puna seditaṃ.
13.	Idaṃ uttaṇḍulaṃ, idaṃ pana atikilinnaṃ.
14.	Evaṃ sati ajja samapākaṃ kātuṃ na sakkā, svevaṃ sādhukaṃ pacissāmi.
15.	Hotu āvuso, bhikkhusāmaṇerā emameva paribhuñjissanti. Samattaṃ nanu āvuso pacanakiccaṃ?
16.	Evaṃ bhante.
17.	Yadi evaṃ aggijālaṃ vijjhāpehi, aṅgārepi nibbāpehi.
18.	Āma bhante.
a)	Uttaṇḍulaṃ kilinnanti, bhattaṃ dāni’vamaññare;
Porāṇā yathā laddhena, therā yāpenti sāsane.
6. Pātarāsavelāyaṃ kathāsallāpo
“Ding… ding…”
1.	Suṇa, bhante, kiṃ saddo?
2.	Pātarāsavelā āvuso, tasmā bhattagge bhattasajjanatthāya kālārocanasaddo’yaṃ.
3.	Na pahaṭo nu sajjetvā niṭṭhitakāle?
4.	Sajjetvā niṭṭhitakālepi dasavāramattaṃ ayodaṇḍaṃ paharissati.
“Ding… ding…” (10 times)
5.	Saccaṃ bhante, idāneva pahaṭo.
6.	Ayaṃ bhattabhuñjanatthāya kālārocanasaddo, gacchāma bhattaggaṃ.
7.	Ārocetu me bhante bhattaggavattaṃ.
8.	Hatthañca dhovitvā mukhañca vikkhāletvā patto ceva bhājanaṃ ca vāmahatthena paṭiggahetabbaṃ.
9.	Sace bhuñjamānassa yaṃ kiñci upanāmeti kiṃ kātabbaṃ?
10.	Hatthapāsaṃ pāpetvā paṭiggahetabbaṃ.
11.	Bhuñjamānena kiṃ kātabbaṃ?
12.	Bhuñjamānena sekhiyavattaṃ pūretvā paṭisaṅkhāyoniso khādanīyañca khāditabbaṃ, bhojanīyañca bhuñjitabbaṃ.
13.	Kesuci vihāresu “idha sūpaṃ detha, idha vyañjanaṃ dethā”ti kathāsaddehi ceva kaṭacchupātisaddehi ca bhattagge ativiya kolāhalo hoti, kacci bhante idhāpi edisova hoti?
14.	Nayidha kolāhalo hoti, sabbe tuṇhībhūtā paṭisaṅkhāyoniso bhuñjanti.
15.	Pamodāmi bhante bhattaggavattaṃ sutvā.
a)	Yebhuyyena bhattaggamhi, kaṭacchūhi kathāhi ca;
Kolāhalo yathā hoti, tathā mā hotu so idha.
b)	Seyyo ayoguḷo bhutto, tatto aggisikhūpamo;
Yañce bhuñjeyya dussīlo, raṭṭhapiṇḍaṃ asaññato.
7. Bhattakiccapariyosāne kathāsallāpo
1.	Bhattakiccapariyosāne kiṃ kātabbaṃ?
2.	Pattadhovanaṭṭhānaṃ gantvā attano patto dhovitabbo.
3.	Kesuci vihāresu dhovanaṭṭhānepi yaṃ vā taṃ vā mukhā’rūḷhaṃ kathaṃ kathenti. Kiṃ pana bhante idhāpi evameva hoti?
4.	Nayidha ācariyo anujānāti tādisaṃ (kathaṃ) kathetuṃ.
5.	Yadi ācariyo nānujānāti, na kathenti nu daharasāmaṇerā yaṃ vā taṃ vā mukhārūḷhaṃ kathaṃ?
6.	Evaṃ ācariyena vāriyamānāpi daharasāmaṇerā kathentiyeva yaṃ vā taṃ vā mukhārūḷhaṃ kathaṃ.
7.	Evaṃ nu?
8.	Evameva.
9.	Aho acchariyo vineyyakānaṃ dubbacabhāvo!
10.	Āma āvuso.
11.	Yebhuyyena bhājanadhovanaṭṭhāne ucchiṭṭhodakena candanikā viya hoti. Idha pana kiṃ hoti?
12.	Idha pana sasitthakaṃ bhājanadhovanaṃ bahi ārāmaṃ chaḍḍenti, asitthakaṃ pana raju’ṭṭhānaṭṭhāne vā mālāvacchesu vā osiñcanti.
13.	Kiṃ pana bhante oḷārikadhovanamatteneva dhovanakiccaṃ niṭṭhāti?
14.	Nāvuso tattakamattena niṭṭhāti, puna nahāniyapiṇḍiyā ubbaṭṭetvā dhovitabbo.
15.	Tato paraṃ kiṃ kātabbaṃ?
16.	Tato paraṃ pattapuñchanena puñchitvā pattathavikāyaṃ pakkhipitabbo kāle sampatte piṇḍāya carituṃ. Apitu imasmiṃ vihāre pātarāsabhattapariyosāne ovādapaṭiggahaṇatthāya ceva uggahetabbassa ca ganthassa uggahaṇatthāya pattapuñchanapariyosāne ācariyupaṭṭhānaṃ gacchanti.
17.	Kiṃ pana bhante pattathavikāyaṃ pakkhipitvā puna dhovitabbo?
18.	Pattathavikāyaṃ pakkhipitvāpi antopattaṃ saṃsuddhaṃ udakaṃ ākiritvā āloḷetvā osiñcitabbaṃ, vinayadharā pana bhikkhū evaṃ katvāpi pattaṃ puna paṭiggaṇhanti.
a)	Hitvā satapalaṃ sakaṃsaṃ, sovaṇṇaṃ satarājikaṃ;
Aggahiṃ mattikāpattaṃ, taṃ dutiyābhisecanaṃ.
b)	Evam’̣bhisekabhanḍạm’̣va,buddhad̄ih̄imamaȳatam;̣
Taṃ pattaṃ nātimaññeyya, saddhāpabbajito yati.
8. Bhikkhācāravelāyaṃ kathāsallāpo
1.	Katināḍikā he?
2.	Channāḍikā bhante.
3.	Evaṃ sati bhikkhācāravelā upakaṭṭhā, pattaṃ sajjehi.
4.	Na tāva me patto dhovito.
5.	Kasmā kālasseva na dhovito? Idāneva dhova, dhovitvā pattathavikāyaṃ pakkhipa.
6.	Sajjito me bhante patto.
7.	Tenahi āyāma, nagaraṃ piṇḍāya pavisissāma.
8.	Sukaraṃ nu bhante idaṃ nagaraṃ uñchena paggahena yāpetuṃ?
9.	Na sukaraṃ āvuso, tvaṃ caranto “aticchatha bhante”ti saddaṃ bahuṃ suṇissasi.
10.	Evaṃ nu bhante?
11.	Evameva āvuso.
12.	Na labbhati nu piṇḍo yāpanamattampi?
13.	Yāpanamattaṃ pana labbhati, apitu atipāto gantvā atidivāpacchā gacchati.
14.	Atidukkaraṃ bhante.
15.	Evameva āvuso.
16.	Piṇḍāya gacchantena pana kathaṃ gantabbaṃ?
17.	Piṇḍāya gacchantenā’vuso parimaṇḍalaṃ nivāsetvā suppaṭicchannaṃ pārupitvā okkhittacakkhunā gantabbaṃ, na pana antaravāsakauttarāsaṅge purato vā pacchato vā olambantena tahaṃ tahaṃ olokentena gantabbaṃ.
18.	Idaṃ sekhiyavattaṃ ahampi jānāmi.
a)	Paccati munino bhattaṃ, thokaṃ thokaṃ kule kule;
Piṇḍāya carissāmi, atthi jaṅghābalaṃ mama.
b)	Kadāhaṃ sattāhasammeghe, nivattho allacīvaro;
Piṇḍāya carissāmi, taṃ kudassu bhavissati.
c)	Kuto labbhā kule yācaṃ, mahaṃ dentu varaṃ turaṃ;
Sakkaccā’sakkaccaṃ dandhaṃ, mā lūkhaṃ mayhamappakaṃ.
9.Piṇḍacārikānaṃ kathāsallāpo
1.	Piṇḍacārikena piṇḍaṃ uddissa tiṭṭhantena kīvaciraṃ ṭhātabbaṃ?
2.	Gahaṭṭhānaṃ ākāraṃ sallakkhetvā nāticiraṃ nātisīghaṃ ṭhātabbaṃ.
3.	Katamo bhante dātukāmānaṃ ākāro katamo pana adātukāmānaṃ?
4.	Yadi bhājanaṃ vā dhovati kaṭacchuṃ vā gaṇhāti ukkhaliṃ vā āmasati sallakkhehi taṃ “dātukāmānaṃ ākāro”ti. Atha pana tuṇhībhūto vā nisīdati parammukhaṃ vā karoti “aticchatha bhante”ti vā vadati sallakkhehi taṃ “adātukāmānaṃ ākāro”ti.
5.	Katamo bhante sūpaṃ vā vyañjanaṃ vā dātukāmānaṃ ākāro?
6.	Paṭhamaṃ piṇḍaṃ ākiritvā yadi vyañjanathālakaṃ gaṇhāti, ayameva sūpaṃ vā vyañjanaṃ vā dātukāmānaṃ ākāro.
7.	Dukkarā vata bhante parapaṭibaddhā pabbajjā.
8.	Āmā’vuso tasmāyeva sammāsambuddhenāpi ovādo dinno “‘parapaṭibaddhā me jīvikā’ti pabbajitena abhiṇhaṃ paccavekkhitabban”ti.
a)	Pabbajjā dukkarā tāta, tvaṃ ca sukhumajātiko;
Sītena’tthe labhe uṇhaṃ, uṇhena’tthe ca sītalaṃ.
b)	Uttiṭṭhe na pamajjeyya, dhammaṃ sucaritaṃ care;
Dhammacārī sukhaṃ seti, asmiṃ loke paramhi ca.
c)	Sammāsambuddhabhūtopi, sabbadā piṇḍacāriko;
Tasmā ko avamaññeyya, piṇḍolyaṃ buddhasevitaṃ.
d)	Na kho ariyā yācakāva, ‘detha dethā’ti yācare;
Uddissa ariyā tiṭṭhanti, esā ariyāna yācanā
10. Piṇḍapātapaṭikkantakāle kathāsallāpo
1.	Piṇḍapātato paṭikkantakāle kiṃ kātabbaṃ?
2.	Udakaṭṭhānaṃ gantvā pāde pakkhāletvā pādapuñchanena puñchitabbe.
3.	Nivāsanapārupanacīvarāni kathaṃ kātabbāni?
4.	Vihāracīvarena parivattetvā gāmacīvaraṃ cīvaravaṃse vā cīvararajjuyaṃ vā pattharitabbaṃ.
5.	Yadi bhante cīvaraṃ sinnaṃ hoti kiṃ kātabbaṃ?
6.	Muhuttaṃ uṇhe otāpetabbaṃ, na ca ciraṃ nidahitabbaṃ. Divābhatte ābhutteyeva saṅgharitvā yathāṭṭhāne ṭhapetabbaṃ.
7.	Patto pana kathaṃ kātabbo?
8.	Piṇḍapātapaṭikkantasamanantareyeva pattathavikato omuñcitvā pattadhārake ṭhapetabbo.
9.	Pattathavikā pana kattha ṭhapetabbā?
10.	Bhittiyaṃ ayodaṇḍo vā vaṃso vā bhavissati, tattha laggetvā ṭhapetabbā.
a)	Yassa vihāravattesu, samācāro na vijjati;
Parihāyati vuḍḍhiyā, kālapakkheva candimā.
b)	Yassa vihāravattesu, samācāro saṃvijjati;
Na so hāyati vuḍḍhiyā, sukkapakkheva candimā.
11. Antodivābhatte kathāsallāpo
1.	Kati ghaṭikaṃ āvuso?
2.	Aṭṭhaghaṭikato tiṃsapalaṃ atikkantaṃ.
3.	Yadi evaṃ pāḷiyā ceva aṭṭhakathādinañca uggahaṇavelā upakaṭṭhā, āyāma vijjāgabbhaṃ.
4.	Evaṃ bhante, kataravijjāya vāro?
5.	Vyākaraṇassa vāro.
6.	Natthi kira ācariyo, ko nu khvajjā vācessati.
7.	Yadi evaṃ upācariyo vācessati.
8.	Sakkissati nu upācariyo vyākaraṇaṃ vācetuṃ?
9.	Agaru āvuso upācariyassa vyākaraṇamattavācane.
10.	Evaṃ nu?
11.	Evameva.
12.	Upācariyo āgacchati, āsanā vuṭṭhahatha.
13.	Āma bhante.
14.	Nisīdeyyāthā’vuso sake āsane monaṃ samācaratha mā saddamakarittha.
15.	Yathā uggahitaṃ avirādhetvā lekhāphalake vā lekhāpotthake vā akkharāni likheyyātha.
16.	Likhitaṃ bhante.
17.	Likhitaṃ dassehi.
18.	Idaṃ suṭṭhu na pani’daṃ.
a)	Sippasamānaṃ dhanaṃ natthi, sippaṃ corā na gaṇhare;
Idha loke sippaṃ mittaṃ, paraloke sukhāvahaṃ.
b)	Vidvattaṃ ca naripattaṃ ca, neva tulyaṃ kudācanaṃ;
Sadese pujjate rājā, vidvā sabbattha pujjate.
c)	Sabbaṃ suta’madhīyetha, hīnamukkaṭṭhamajjhimaṃ;
Sabbassa atthaṃ jāneyya, na ca sabbaṃ payojaye.
12. Vācanakāle kathāsallāpo
1.	Potthakaṃ anoloketvā hiyyo uggahitavijjaṃ puna sajjhāyatha.
2.	Uparivijjaṃ uggaṇhissatha. Paṭhatu Buddharakkhito, aññe suṇantu.
3.	Mā virādhehi evaṃ vadehi.
4.	Hare satta… mā tvaṃ punappunaṃ virādhehi. Atibahaloṭṭhakapolaṃ vata mukhaṃ pothayissāmi.
5.	Imaṃ pāḷiṃ marammabhāsāya parivattehi “Buddhaṃ pūjemī”ti.
6.	Imaṃ pana marammabhāsaṃ pāḷibhāsāya parivattehi “phayāko pūjopayī”ti
7.	Imissā pāḷiyā atthaṃ yojehi “Saṅghaṃ pūjemī”ti.
8.	Imassa vākyassa adhippāyaṃ vadehi “Buddho dhammaṃ desetī”ti.
9.	Alamettāvatā. Yadi sakkuṇeyyātha vācuggataṃ paricinātha. No ce vācuggatamattaṃ paricinituṃ sakkuṇeyyātha punappunaṃ paṭheyyātha.
10.	Appasaddā sajjhāyatha. Mā uccasaddamahāsaddā, mā ca vijjāgabbhe kolāhalaṃ karotha.
11.	Sace icchatha, ekatova sajjhāyatha. No ce ekatova sajjhāyatha attano vācuggatavijjaṃ avirādhetvā likhatha.
“Ding… ding…” (10 times)
12.	Suṇātha, katināḍikā?
13.	Dasanāḍikā bhante.
14.	Tenahi gacchatha yathāvihāraṃ. Mā ca upāhanasaddaṃ sāveyyātha, mandaṃ mandaṃ gacchatha.
a)	Dvāsīti Buddhato gaṇhiṃ, dvesahassāni bhikkhuto;
Caturāsīti sahassāni, ye me dhammā pavattino.
b)	Evaṃ Ānandattherassa, hadayamhi pavattinaṃ;
Dhāraye vācaye dhammaṃ, paggaṇhe isīnaṃ dhajaṃ.
13. Divābhattavelāyaṃ kathāsallāpo
1.	Aḍḍhadhikā dasaghaṭikā.
2.	Sampatto divābhattapaṭisaṅkharaṇakālo, dvikkhattuṃ ayodaṇḍaṃ pahara.
3.	Pahaṭo bhante ayodaṇḍaṃ.
4.	Paṭiggahitaṃ nu bhojanapīṭhaṃ?
5.	Na paṭiggahitaṃ bhante.
6.	Bhojanapīṭhampi paṭiggahetabbaṃ.
7.	Kiṃ kāraṇā?
8.	Atthi āvuso bhojanapīṭhe rajaṃ. Yadi taṃ appaṭiggahitaṃ bhaveyya tena samphuṭṭaṃ khādanīyaṃ vā bhojanīyaṃ vā mūlapaṭiggahaṇaṃ visajjati. Bhojanapīṭhe pana paṭiggahite tatraṭṭhampi rajaṃ paṭiggahitameva hoti. Tasmā bhojanapīṭhampi paṭiggahetabbaṃ.
9.	Sādhu bhante.
10.	Abhisaṅkhataṃ āvuso bhojanapīṭhaṃ, saṅghassa āgamanatthāya ayodaṇḍaṃ dasavāramattaṃ pahara.
11.	Nisīdatthā’vuso attano pattāsane.
12.	Dethā’vuso paribbājakā… sūpaṃ ceva vyañjanaṃ ca, tumhākampi atthāya avasisseyyātha.
13.	Bhonto paribbājakā… tumhe olokeyyātha, vyañjanathālake yaṃ khīṇaṃ (sace taṃ atthi) anudeyyātha.
14.	Tatra pīṭhe surusurusaddo ceva kaṭacchusaddo ca sūyati, mā sūpaṃ surusurukārakaṃ pivatha. Sabbasmiṃ bhuñjanakicce sekhiyavattaṃ manasikareyyātha, mā ca kaṭacchusaddaṃ sāveyyātha.
15.	Bhattakiccaṃ pariyositaṃ. Sace khādanīyaṃ atthi upanāmetha.
16.	Duggandhaṃ pariharituṃ pattaṃ nahāniyapiṇḍiyā ubbaṭṭetvā dhovatha, dhovitvā vodakaṃ kātuṃ pattapuñchanena puñchatha.
17.	Tato paraṃ muhuttaṃ uṇhe otāpetha, mā ca uṇhe pattaṃ ciraṃ nidahatha. Pattāsaneyeva pattāpidhānaṃ vivaritvā nisāmetha.
18.	Laddho nu kho imasmiṃ vihāre okāso tambūlaṃ khādituṃ.
19.	Imasmiṃ vihāre yebhuyyena tambūlaṃ natthi. Sace atthi pubbaṇhe khāditabbaṃ. Dhūmavaṭṭi pana yadā kadācipi na pātabbā, tambakūṭampi na khāditabbaṃ.
a)	Sallekhaṃ accajantena, appamattena bhikkhunā;
Kappiyepi na kātabbā āmisatthāya lolatā.
14. Nhānavelāyaṃ kathāsallāpo
1.	Nanvā’vuso Dhammarakkhita… nhānakālo udapānā udakamākaḍḍhāhi.
2.	Kattha atthi pana bhante ugghātanañceva udakabhājanañca?
3.	Na passasi nu tvaṃ udapānassa upari ugghātanañceva, saha rajjuyā tasmiṃ ugghātane yojitaṃ udakabhājanañca?
4.	Udakaṃ ākaḍḍhitvā kattha pakkhipeyyāmi?
5.	Saṃvijjeyya nhānakoṭṭhake mattikāvārako vā doṇi vā tattha pakkhipeyyāsi.
6.	Sītakālo, āvuso, tasmā udakaṃ tāpehi.
7.	Kuhiṃ bhante udakatāpanabhājanaṃ?
8.	Nā’haṃ jānāmi tvameva pariyesāhi.
9.	Ṭhapitaṃ bhante nhānakoṭṭhake udakaṃ saddhiṃ uṇhodakena.
10.	Ṭhapitā nu udakasāṭikāpi?
11.	Na ṭhapitā bhante, ahaṃ pamatto’mhi.
12.	Natthi vatā’vuso nhānasarāvako ceva nahāniyapiṇḍi ca nhānacuṇṇaṃ ca.
13.	Muhuttaṃ bhante tāva āgametha gaṇhissāmi.
14.	Niṭṭhita’māvuso nhānakiccaṃ, udakasāṭikaṃ pīḷetvā muhuttaṃ uṇhe otāpetvā sukkhasamanantarameva paṭisaṃharāhi.
15.	Nhānakāle sampattepi sace vo nahāyitukāmatā cittaṃ natthi mā nahāyatha.
16.	Satipi nahāyitukāmacitte mā bhusaṃ vāyanaṭṭhāne nahāyatha.
17.	Sace hi tādise ṭhāne nahāyatha, sītena phuṭṭhā jarāturā bhavissatha.
18.	Nhānakiccapariyosāne kāyapuñchanena puñcheyyātha, tato paraṃ kāyassa utukāhāpanatthaṃ muhuttaṃ pāvuraṇaṃ pārupeyyātha.
a)	Nhānakāle sampattepi, no ca’tthi nahāyituṃ mano;
Mā nahāyavho savātepi, sītaphuṭṭho hi vyādhito.
15. Vaccakuṭipaṭisaṃyutto kathāsallāpo
1.	Bhante Buddharakkhita, vaccakuṭi nāma kattha patiṭṭhāpetabbā?
2.	Porāṇakattherā āvuso vaccakuṭiṃ yebhuyyena vihārapaccante patiṭṭhāpesuṃ.
3.	Vaccakuṭiṃ pavisantena kathaṃ pavisitabbaṃ?
4.	Vaccakuṭiṃ pavisantena bahi ṭhitena ukkāsitabbaṃ anto nisinnassa atthibhāvaṃ vā natthibhāvaṃ vā ñātuṃ.
5.	Saca’ssa anto nisinno, tenāpi ukkāsitabbaṃ.
6.	Tato paraṃ bahi cīvaravaṃse vā cīvararajjuyaṃ vā cīvaraṃ nikkhipitvā sādhukaṃ ataramāneva vaccakuṭiṃ pavisitabbā.
7.	Kiṃ kāraṇā cīvaraṃ bahi nikkhipitabbaṃ?
8.	Yadi cīvaraṃ pārupitvā pavisati, cīvaraṃ duggandhaṃ hoti. Tasmā bahi cīvaraṃ nikkhipitabbaṃ.
9.	Kattha ṭhitena ubbhujitabbaṃ kathañca vaccaṃ na kātabbaṃ?
10.	Pādukāsu ṭhiteneva ubbhujitabbaṃ. Na nitthunantena nāpi dantakaṭṭhaṃ khādantena vaccaṃ kātabbaṃ, na ca passāvadoṇikāya kheḷo kātabbo.
11.	Vacce niṭṭhite kathaṃ kātabbaṃ?
12.	Avalekhanapiṭhare vā avalekhanamāḷake vā avalekhanakaṭṭhaṃ bhavissati, tena avalekhitabbaṃ. Na pharusena kaṭṭhena avalekhitabbaṃ. Na avalekhanakaṭṭhaṃ vaccakūpamhi pātetabbaṃ. Yathā paññatteyeva ṭhāne ṭhapetabbaṃ. Sace bahi udakaṃ hoti udakena dhovitabbaṃ.
13.	Tato paraṃ kiṃ kātabbaṃ?
14.	Tato paraṃ ācamanakumbhito udakaṃ gahetvā ācametabbaṃ. Na capucapukārakaṃ ācametabbaṃ. Na ca ācamanasarāvake udakaṃ sesetabbaṃ, apidhānena ācamanakumbhī paṭicchādetabbā.
15.	Tato paraṃ kiṃ kātabbaṃ?
16.	Tato paraṃ pādukāsu ṭhiteneva paṭicchādetvā nā’tisahasā nikkhamitvā bahi nikkhittacīvaraṃ pārupitabbaṃ.
17.	Vaccakuṭivattaṃ karontena kiṃ kātabbaṃ?
18.	Vaccakuṭivattaṃ karontena –
i.	Anudinaṃ ācamanakumbhiyaṃ puraṇodakaṃ chaḍḍetvā navaṃ udakaṃ āsiñcitabbaṃ.
ii.	Sace vaccakuṭi uklāpā hoti, sammajjitabbā.
iii.	Sace avalekhanapiṭharo pūro hoti, avalekhanakaṭṭhaṃ chaḍḍetabbaṃ. Amhākaṃ pana vihāre avalekhanakaṭṭhaṃ sayameva dhovitvā māḷake ṭhapenti. Tasmā vattakārassa bhāro natthi.
19.	Aññesu vihāresu abhinavā’va lekhanānaṃ ceva puraṇā’va lekhanānaṃ ca pakkhipanatthāya “abhinavapiṭharo, purāṇapiṭharo”ti nāmasaññaṃ likhitvā piṭhare ṭhapenti. Tepi ettha na santi.
20.	Idāni pana avalekhanakaṭṭhaṃ na valañjenti, udakeneva samasuddhaṃ karonti.
a)	Na paviseyyu’bbhujitvā, na sahasā paviseyya ca;
Ukkāsitvāvu’bbhujeyya, pādukāsveva saṇṭhito.
b)	Nakarenitthunaṃvaccaṃ,dantakaṭṭhaṃcakhādiyaṃ;
Vaccapassāvadoṇiyaṃ, na kareyyu’bhayaṃ bahi.
c)	Kūpe kaṭṭhaṃ na pāteyya, kheḷaṃ passāvadoṇiyā;
Nā’valekheyya pharusen’ūhatañcāpi dhovaye.
d)	Na nikkhameyya sahasā, ubbhujitvā na nikkhame;
Capucapunā’cameyya, uklāpañca visodhaye.
16. Buddhupaṭṭhānavelāyaṃ kathāsallāpo
1.	Āvuso, aññesu vihāresu Buddhupaṭṭhānavelāyaṃ paṭimāya purato buddhaguṇaṃ sajjhāyitvā parittādiṃ ekato sajjhāyanti, idha pana sāyaṇhasamaye eke Buddhupaṭṭhānaṃ gantvā pupphādīhi pūjetvā suriyatthaṅgamanavelāya aparabhāge “Iti pi so bhagavā”tyādi ratanaguṇaṃ ceva pātimokkhādiṃ ca ekato sajjhāyanti.
2.	Āvuso Dhammarakkhita, Buddhupaṭṭhānakālo’yaṃ, antaravāsakaṃ ceva uttarāsaṅgaṃ ca parimaṇḍalaṃ nivāsetvā ekaṃsaṃ uttarāsaṅgaṃ karohi. Sace’tthi cittapātiṃ ca gaṇhāhi.
3.	Āma bhante.
4.	Vata nivāsanaṃ na parimaṇḍalaṃ evaṃ nivāsetabbaṃ. Puna parimaṇḍalaṃ nivāsehi.
5.	Na evaṃ na evaṃ, evaṃ nivāsehi.
6.	Uttarāsaṅgampi puna parimaṇḍalaṃ pārupāhi.
7.	Tava cīvarakaṇṇo puratopi olambati, pacchatopi olambati, dakkhiṇatopi olambati, vāmatopi olambati. Puna pārupāhi.
8.	Evaṃ sādhu pacchāmi, evameva nivāsehi pārupāhi ca.
9.	Āma bhante.
10.	Āvuso, aññe gandhamālādihatthā Buddhupaṭṭhānaṃ gacchanti, mayaṃ pana kena Buddhaṃ pūjeyyāma?
11.	Sāmaṇerā pupphāni na ocinitukāmā maññe. Rukkhesupi pupphāni natthi, mayaṃ udakeneva Buddhaṃ pūjeyyāma.
12.	Eva’māvuso udakakumbhiyaṃ parisuddhaṃ dhovitvā udakaṃ parissāvetvā āhara.
13.	Evaṃ bhante, parisuddhaṃ Buddhaṃ parisuddheneva udakena pūjituṃ yuttaṃ.
14.	Eva’māvuso āyāma, Buddhārammaṇaṃ satiṃ paccupaṭṭhāpehi “Iti pi so bhagavā arahaṃ […] bhagavā”ti.
a)	Tadahu pabbajito santo, jātiyā sattavassiko;
So’pi maṃ anusāseyya, sampaṭicchāmi matthake.
b)	‘Buddho’ti kittayantassa, kāye bhavati yā pīti;
Varameva hi sā pīti, kasiṇenāpi jambudīpassa.
17. Āgantukena saddhiṃ kathāsallāpo
1.	Kacci bhante khamanīyaṃ, kacci yāpanīyaṃ? (añjaliṃ paggayha pucchitabbaṃ)
2.	Āmā’vuso, khamanīyaṃ yāpanīyaṃ.
3.	Idaṃ bhante udakaṃ paribhojanīyaṃ. Yadi bhavaṃ icchati pāde pakkhāletu.
4.	Eva’māvuso pāde pakkhālessāmi.
5.	Idaṃ bhante pānīyaṃ pivatu āyasmā.
6.	Alaṃ āvuso, nā’haṃ pipāsito’mhi.
7.	Idaṃ bhante āsanaṃ, idha bhavaṃ nisīdatu.
8.	Hotu āvuso hotu, ittheva nisīdissāmi.
9.	Kuto bhavaṃ āgacchati? Appakilamathena addhānaṃ āgami, antarāmagge ca piṇḍakena na kilami?
10.	Yāṅgona (Rangoon) nagarato āvuso āgacchāmi. Appakilamathena addhānaṃ āgamiṃ, antarāmagge ca piṇḍakena na kilamiṃ.
11.	Kīvaciraṃ bhante idha vasissasi?
12.	Na cirā’haṃ āvuso, katipāhameva vasissāmi.
13.	Ciraṃ vā na vā, yathāsukhaṃ vasatu bhante.
14.	Eva’māvuso, bahūpakāro’si tvaṃ mayhaṃ. Sace amhākaṃ Yāṅgona (Rangoon) nagaraṃ āgantukāmo amhākaṃ vihārameva ujukaṃ āgantvā yathicchitaṃ vasāhi.
15.	Abhippamodāmi bhante.
a)	Kacci nu bhoto kusalaṃ, kacci bhoto anāmayaṃ;
Sabbe ca sissakā tuyhaṃ, arogā honti dāyakā.
b)	Kusalañceva me tāta, atho tāta anāmayaṃ;
Sabbe ca sissakā mayhaṃ, arogā honti dāyakā.
c)	Yassa rukkhassa chāyāya, nisīdeyya sayeyya vā;
Na tassa sākhaṃ bhañjeyya, mittadubbho hi pāpako.
18. Mahātherassa sampattakāle kathāsallāpo
1.	Eko bhante mahāthero giñjakāvasathe sampatto.
2.	Kīvavuḍḍho?
3.	Atimahallako bhante.
4.	Mayā daharo nu udāhu vuḍḍho?
5.	Ācariyato vuḍḍho.
6.	Yadi evaṃ āgamissāmi.
7.	He… amhākaṃ ācariyabhūto mahāthero āgato, tumhe āgacchatha.
8.	Āgantukabhūtassa mahātherassa pānīyaṃ upanāmetha, pāde pakkhāletha, āsanaṃ paññāpetha, sayanaṃ sajjetha.
9.	Giñjakāvasathaṃ sodhetha, sakalaṃ ārāmaṃ pāto sammajjatha.
10.	Yathā kassaci therassa sampattakāle abhivādanaṃ paccuṭṭhānaṃ añjalikammaṃ sāmīcikammaṃ āsanābhihāro seyyābhihāro kātabbo, tatheva yathānurūpaṃ karotha.
11.	Paccūsasamaye pabuddhakāle mukhadhovanatthāya dantakaṭṭhañceva saha mukhadhovanapiṇḍiyā mukhodakaṃ ca mukhapuñchanaṃ ca upaṭṭhāpetha.
a)	Yamhā dhammaṃ vijāneyya, sammāsambuddhadesitaṃ;
Sakkaccaṃ taṃ namasseyya, aggihutaṃ’va brāhmaṇo.
19. Mahātherassa vattapaṭisaṃyutto kathāsallāpo
1.	Mahātherassa vasanakālaṃ bhattaṃ ceva sūpavyañjanaṃ ca paṇītapaṇītaṃ paripācetha.
2.	Bhojanaṭṭhānaṃ ceva bhojanapīṭhaṃ ca suparisuddhaṃ sajjetha.
3.	Bhojanakālepi yo koci sāmaṇero vā daharo vā upatiṭṭhatu yaṃ icchati taṃ sulabhāya.
4.	Divasassa dvikkhatuṃ piṇḍpātaṃ upanāmetha, pāto pañcanāḍikamatte divā aḍḍhekādasanāḍikāmatte ca kāle.
5.	Bhojanaṭṭhāne udapattaṃ ceva pānīyathālakaṃ ca paṭiggahaṃ ca upaṭṭhāpetha.
6.	Bhattakiccāvasāne sahadevapaṇṇodakena khādanīyaṃ upanāmetha.
7.	Sāyaṇhepi yaṃ kiñci pānaṃ parisuddhaṃ parissāvetvā upanāmetha, mā ca pānaṃ sakasaṭaṃ sarajaṃ hotu.
8.	Mahātherassa vasanaṭṭhānaṃ anudinaṃ sammajjitvā sayanampi paṭisaṃharatha.
9.	Ayaṃ mahāthero na yo vā so vā hoti, attano janapade pākaṭānaṃ gaṇācariyānaṃ aññataro, tumhākampi pācariyo. Tasmā yāva imasmiṃ vihāre vasati, tāva sakkatvā garuṃ katvā mānetvā pūjetvā vattapaṭivattaṃ karotha.
a)	Na tena thero so hoti, yena’ssa palitaṃ siro;
Paripakko vayo tassa, ‘moghajiṇṇo’ti vuccati.
b)	Yamhi saccañca dhammo ca, ahiṃsā saṃyamo damo;
Sa ve vantamalo dhīro, thero iti pavuccati.
20. Sajjhāyanaparisamattakāle kathāsallāpo
1.	Āvuso Dhammarakkhita āyāma, jaṅghāvihāraṃ anucaṅkamissāma anuvicarissāma.
2.	Sajjhāyanakiccaṃ me bhante na samattaṃ.
3.	Samāpehi āvuso sajjhāyanakiccaṃ, pañcaghaṭikato tiṃsapalaṃ atikkantaṃ. Ācariyenāpi paññattaṃ “sāyaṇhe pañcaghaṭikakāle sajjhāyanaṃ samāpetabban”ti.
4.	Atikkantaṃ nu bhante pañcaghaṭikato tiṃsapalaṃ?
5.	Eva’māvuso.
6.	Tenahi sajjhāyanakiccaṃ samāpessāmi.
7.	Āyāma jaṅghāvihāraṃ anucaṅkamissāma anuvicarissāma.
8.	Tāva gacchatha bhante atthi me udakā’haraṇavattaṃ.
9.	Mayhampi vattaṃ atthi, pacchāgamanakāleyeva karissāma.
10.	Na yuttaṃ bhante, bhāranitthārakā amhākaṃ dosaṃ āropessanti.
11.	Āropentu vā na vā āgacchāhi. Ta’mahaṃ dosaṃ pariyāyena pariharissāmi.
12.	Na bhante imasmiṃ vihāre edisaṃ cittaṃ paṭṭhapetabbaṃ, icchati ācariyo sakalārāmassa ujukabhāvaṃ. Yassa anujukabhāvo pākaṭo tassa vāsampi na icchati.
13.	Suṇāhi bhante, ācariyassa saddo maññe “sajjhāyanassa parisamāpanakālo āvuso, vattaṃ katvā jaṅghāvihāraṃ anucaṅkamatha anuvicaratha”.
14.	Nanu bhante suṇittha. Amhākaṃ ācariyassa katthacipi pamādavihāro natthi, attano nissitakesu sadā manasikarotveva.
15.	Saccaṃ āvuso, paṭhamaṃ vattaṃ karitvā pacchā jaṅghāvihāraṃ anucaṅkamissāma anuvicarissāma.
a)	Phandanaṃ capalaṃ cittaṃ, dūrakkhaṃ dunnivārayaṃ;
Ujuṃ karoti medhāvī, usukāro’va tejanaṃ.
21. Jaṅghāvihārakāle kathāsallāpo
1.	Āvuso Dhammarakkhita, na āgilāyati nu te piṭṭhi?
2.	Āma bhante, piṭṭhi me āgilāyati.
3.	Mayhaṃ pana na piṭṭhiyeva āgilāyati, pādāpi ūrūpi āgilāyanti. Tasmāyeva anudinaṃ imasmiṃ kāle jaṅghāvihāraṃ anucaṅkamāmi anuvicarāmi.
4.	Amhākaṃ ācariyopi caṅkamanabahulo, ganthampi caṅkamantoyeva vāceti ṭhapetvā mahāganthe. Tasmāyeva ācariyo pubbe akallāpi idāni kallo viya dissati.
5.	Saccaṃ āvuso bhagavatā pañca caṅkamānisaṃsā vuttā… “pañcime bhikkhave caṅkame ānisaṃsā. Katame pañca?
i.	Addhānakkhamo hoti
ii.	Padhānakkhamo hoti
iii.	Appā’bādho hoti
iv.	Asitaṃ pītaṃ khāyitaṃ sāyitaṃ sammā pariṇāmaṃ gacchati
v.	Caṅkamādhigato samādhi ciraṭṭhitiko hoti
Ime kho, bhikkhave, caṅkame ānisaṃsā”ti. (AN 5.29)
6.	Vihāraṃ nivattissāma, akālo ajja imaṃ ṭhānaṃ atikkamitvā gantuṃ.
7.	Suṇohi, anucaṅkamitvā anuvicaritvā nivattānaṃ upāhanasaddo maññe.
a)	Pañcime caṅkame atthā, khamo addhe padhāniyo;
Appābādho pariṇāmo, samādhi ciraṭṭhitiko.
22. Pānapaṭisaṃyutto kathāsallāpo
1.	Āvuso Dhammarakkhita, ahaṃ pipāsito’mhi; na sampattā nu pānavela?
2.	Na sampattā bhante pānavelā, apitu upakaṭṭhā. Idāni chagghaṭikā hoti, chagghaṭikato tiṃsavikatikkantasamye kālaṃ ghosessati.
3.	Ajja kiṃ pāyessati pakkaṃ guḷodakalṃ udāhu yaṃ kiñci pānaṃ?
4.	Guḷodakaṃ maññe, bhattapacanaṭṭhāne aggi dissati.
5.	“Pakkaṃ bhante guḷodakaṃ, ayodaṇḍaṃ pahara…”
6.	Nanu mayā vuttaṃ “guḷodakaṃ maññe bhattapacanaṭṭhāne aggi dissatī”ti?
7.	Saccaṃ āvuso, mukhe te apihiteyeva sāmaṇero kālaṃ ghoseti.
8.	Sve pana mātuluṅgapānaṃ pāyessati.
9.	Kathaṃ jānāsi?
10.	Sakine pabbate ekāya upāsikāya pānatumbo saha sakkharāya ācariyassa santikaṃ pesito. Tena saññāṇena jānāmi.
11.	Katamaṃ ānisaṃsaṃ apekkhitvā anusāyaṃ ācariyo nissitake pānaṃ vā guḷodakaṃ vā pāyeti?
12.	Ācariyo sayaṃ pipāsabahulo, tasmā attānaṃ upamaṃ katvā anusāyaṃ pānaṃ pāyeti. Api ca sayaṃ sotubhāvo ṭhito tādisassa upathambhanassa aladdhattā dubbalova ganthesu mahussāhaṃ akāsi. Tappaccayā ca pacchā nānārogī ahosi. Attano pana nissitake tabbhāvaṃ apāpetukāmatāyapi anusāyaṃ pānaṃ pāyeti.
13.	Sādhu vata āvuso ācariyassa manasikāro.
a)	Satiyā pāpissāyeva, kappate yāmakālikaṃ;
Tasmā hetaṃ paṭiggāhe, paccavekkheyya pānane.
23. Pānavelāyaṃ kathāsallāpo
Ding… ding… ding… (6 times)
1.	Suṇāhi bhante, ayaṃ kiṃ saddo?
2.	Ayaṃ kālā’rocanasaddo, gacchāma pānaṭṭhānaṃ.
3.	Kiṃ pana bhante tucchahattheneva gantabbaṃ?
4.	Nā’vuso tucchahattheneva gantabbaṃ, yathāsakaṃ pānathālakaṃ gahetvā gantabbaṃ. Tasmā tava thālakaṃ gaṇhāhi.
5.	Appakaṃ maññe ajja guḷodakaṃ.
6.	Saccaṃ āvuso pacanaghaṭo nappahoti. Tasmā saṅghapamāṇena pamīyamānaṃ guḷodakaṃ appakaṃ viya dissati, sve pana mahāpacanaghaṭaṃ labhissati.
7.	Pakkhipa āvuso mama thālake.
8.	Mama thālakepi pakkhipa.
9.	Mā surusurukārakaṃ pivatha.
10.	Bhagavatā āvuso aṭṭhapānāni pipāsitānaṃyeva vikāle pānāya anuññātāni; seyyathidaṃ - ‘ambapānaṃ, jambupānaṃ, cocapānaṃ, mocapānaṃ, madhukapānaṃ, muddikapānaṃ, sālūkapānaṃ, phārusakapānan’ti. Ciñcamātuluṅgādipānāni pana tesaṃ anulomāni nāma.
11.	Etāni āvuso pānāni aggisantattāni na vaṭṭanti. Madditvā nikkasaṭaṃ parissāvetvā paṭiggahitāni pānāniyeva vaṭṭanti. Sace parissāvitepi pāne kasaṭaṃ sandassiyamānaṃ hoti, “na vaṭṭatī”ti daṭṭhabbaṃ.
a)	Madhumuddikasālūka, cocamoca’mbajambujaṃ;
Phārusaṃ nā’ggisantattaṃ, pānakaṃ yāmakālikaṃ.
24. Gilānapucchanakāle kathāsallāpo
1.	Ekaṃ samayaṃ āyasmā Dhammarakkhito ābādhiko hoti dukkhito bāḷhagilāno. Tadā āyasmā Buddharakkhito gilānapucchanatthāya āgacchati.
2.	Kacci āvuso, Dhammarakkhita, khamanīyaṃ, kacci yāpanīyaṃ? Kacci te bāḷhā dukkhā vedanā paṭikkamanti, no abhikkamanti; paṭikkamosānaṃ paññāyati, no abhikkamo?
3.	Na me, bhante Buddharakkhita, khamanīyaṃ, na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo.
4.	Idāni kassa vejjassa bhesajjaṃ paṭisevasi?
5.	Paṭhamaṃ ‘doctor Maungphyu’ vejjassa bhesajjaṃ paṭiseviṃ. So nā’sakki arogaṃ kātuṃ, tato ‘doctor Maungni’ vejjaṃ pakkosāpesiṃ, so’pi nā’sakkiyeva arogaṃ kātuṃ. Tasmā idāni attānaṃ “kammasako”ti ajjhupekkhitvā na kassacipi bhesajjaṃ paṭisevāmi.
6.	Mā hevaṃ karohi, sati ābādhe tadanurūpaṃ bhesajjampi atthiyeva. Punapekaṃ vejjaṃ pakkosāpehi, sappāyaṃ bhesajjaṃ labhitvā sappāyaṃ bhojanaṃ bhuñjantassa kathaṃ rogo bhavissati?
7.	Āma bhante.
8.	Dvattayo divase atikkamitvā āyasmā Buddharakkhito puna gilānapucchanatthāya āgacchanto āyasmantaṃ Dhammarakkhitaṃ thokaṃ kallarūpaṃ disvā pucchi -
9.	Nanu āvuso, khamanīyaṃ, yāpanīyaṃ? Idāni pana khamanīyākāro dissati.
10.	Āma bhante, āyasmato ovādaṃ suṇitvā mayhaṃ sappāyāni bhesajjāni sappāyāni ca bhojanāni sevamānassa thokaṃ khamanīyaṃ yāpanīyaṃ. Dukkhā vedanā paṭikkamanti, no abhikkamanti; paṭikkamosānaṃ paññāyati, no abhikkamo.
11.	Sādhu āvuso, evaṃsati na cirasseva ārogyalābhaṃ labhissasi.
12.	Evaṃ bhante.
a)	Ārogyaparamā lābhā, santuṭṭhi paramaṃ dhanaṃ;
Vissāsaparamā ñātī, nibbānaṃ paramaṃ sukhaṃ.
25. Sammajjanapaṭisaṃyutto kathāsallāpo
1.	Atibahulā bho tumhākaṃ sammajjaniyo laddhā.
2.	Āma bhante, bahū daṇḍasammajjaniyo; sakine mahāgandhārāme vinayussavato ekekassa ekekā laddhā.
3.	Natthi nu nāḷikeradaṇḍamayā hatthasammajjaniyo?
4.	Atthi bhante, dve vā tisso vā.
5.	Na ettakāhi pahoti.
6.	Atthi bhante tiṇamayā sammajjaniyo, na tāva tā sabbattha valañjenti.
7.	Kasmā tumhākaṃ ācariyo anudinaṃ sammajjāpeti?
8.	“Pāto vuṭṭhāya kammaṭṭhānaṃ manasikaritvā sammajjanādivattakaraṇaṃ nāma sappurisānaṃ lakkhaṇan”ti katvā amhākaṃ ācariyo anudinaṃ sammajjāpeti.
9.	Sādhu vatā’vuso, bhagavatopi pañca sammajjaniyā ānisaṃsā vuttā; seyyathidaṃ -
i.	Sakacittaṃ pasīdati,
ii.	Paracittaṃ pasīdati,
iii.	Devatā attamanā honti,
iv.	Pāsādikaṃ saṃvattanikaṃ kammaṃ upacināti,
v.	Kāyassa bhedā paraṃ maraṇā sugatiṃ saggalokaṃ uppajjati.
Aparepi pañcānisaṃsā sammajjaniyā -
i.	Sakacittaṃ pasīdati,
ii.	Paracittaṃ pasīdati,
iii.	Devatā attamanā honti.
iv.	Satthusāsanaṃ kataṃ hoti,
v.	Pacchimā janatā diṭṭhānugatiṃ āpajjatī’ti.
10.	Āma bhante, sammajjanaṃ nāma kallabhāvassapi kāraṇaṃ hoti. Sammajjanakālehi hatthāpi cālitā, pādāpi cālitā, sakalakāyopi cālito. Tasmā nahārū sithilā honti, tato sakalasarīre aṅgamaṅgānusārino vātalohitā anissārenti, tappayā lohitaṃ pasīdati, attano sammajjanaṭṭhānaṃ olokayato cittaṃ pasīdati. Evaṃ kallakāyo hoti.
26. Ārāmasodhanavelāyaṃ kathāsallāpo
1.	Āvuso Dhammarakkhita, sve uposathadivaso. Tasmā pāto vuṭṭhāya ārāmaṃ sodhessanti, kāle sampatte attano sammajjaniṃ gahetvā ekamantaṃ sammajjāhi.
2.	Sammajjanakāle kacavaro kattha saṅkaḍḍhitabbo?
3.	Ekamantaṃ saṅkaḍḍhitabbo.
4.	Ko kacavararāsiṃ chaḍḍessati?
5.	Kacavarachaḍḍanakapacchi ceva doṇi ca atthi, tattha pakkhipitvā dārakā ninnaṭṭhānaṃ paripūressanti.
6.	Gimhakāle pana kathaṃ sammajjitabbaṃ?
7.	Paṭhamaṃ udakena paripphositvā pacchā sammajjitabbaṃ.
8.	Udakena paripphosanaṃ kimatthiyaṃ?
9.	Reṇūnaṃ anuṭṭhahanatthaṃ. Reṇūsu hi uṭṭhitesu senāsanāni ceva senāsanaparibhogo ca rajokiṇṇā honti, tasmā tannivāraṇatthaṃ purā sammajjanā udakena paripphosanaṃ ekaṃ sammajjanavattaṃ.
27. Kallatāpaṭisaṃyutto kathāsallāpo
1.	Bhante Buddharakkhita ramaṇīyo vata tumhākaṃ ārāmo. Atha ca pana imaṃ āramaṃ acirāgatā jarā honti.
2.	Saccaṃ āvuso kallabhāvassa upāyaṃ ajānantā uṇhadesato āgatā visabhāgaututāya yebhuyyena paṭhamasaṃvacchare jarā honti, dutiyādisaṃvaccharesu pana nijjarā.
3.	Ekantato pana bhante idaṃ ṭhānaṃ kallabhāvassa paṭiladdhaṭṭhānaṃ viya dissati.
4.	Āma āvuso, kallabhāvassa upāyakovidā ārāmassa pubbabhāge sanniviṭṭhamahāsarañceva parisuddhavāyuṃ ca mahāsarassa udakapiṭṭhaṃ atikkamitvā yāvapabbatā dassanīyaṭṭhānañca oloketvā ‘kallabhāvassa paṭiladdhaṭṭhānan’ti vadanti. Anupāyakovidā pana daharasāmaṇerānaṃ taṃ sabbaṃ akallabhāvakāraṇaṃ viya hoti.
5.	Saccaṃ bhante “natthibhāvato aññāṇabhāvoyeva dukkho”ti porāṇāpi vadanti.
28. Rukkhapaṭisaṃyutto kathāsallāpo
1.	Bhante Buddharakkhita, kasmā tumhe mahārukkhe samūlaṃ pātetha?
2.	Āvuso, chāyābahulaṭṭhāne janā sītābhibhūta jararogino honti. Suriyāloko ca kallabhāvakāraṇaṃ hoti. Imasmiṃ ārāme acirāgatā laddhavisabhāgautukā daharasāmaṇerā kālena kālaṃ jarā honti. Tasmā ghanacchāyaṃ apanetvā ālokapaṭilābhāya ācariyo kesañci rukkhānaṃ pātanatthāya okāsaṃ karoti.
3.	Yadi evaṃ kasmā mālāvachhādayo khuddakarukkhe ropāpeti?
4.	Ārāmo nāma, āvuso, tādisarukkhehi ramaṇīyo; tasmā mālāvacche ceva supattarukkhake ca ramaṇīyabhāvāya ropāpeti. Api ca ācariyassa samaṇānaṃ āvāsassa ramaṇīyatarattaṃ ativiya ruccati. Tasmā pakkhassa dvikkhattuṃ visamabhūmibhāgaṃ samaṃ kārāpento rukkhake ca ropento ārāmaṃ ramaṇīyataraṃ kārāpeti.
5.	Sādhu, bhante, tumhākaṃ ārāmo sunivatthasupārutehi daharasāmaṇerehi ceva samabhūmibhāgehi ca yuttaṭṭhāne ropitarukkhehi ca ekantena ramaṇīyo.
6.	Puna caparaṃ, āvuso, nānā verajjakā sutesakā gamikā samaṇānaṃ āvāsaṃ patvā dunnivatthaduppārute kolāhalaṃ karonte cittarūpaṃ kīḷante daharasāmaṇere ca yathicchakaṃ virūḷhapādape ca visamabhūmibhāgaṃ ca disvā sabbepi bhikkhū avamaññanti. Marammaraṭṭhikepi “Marammajātikā etādise saraṇaṃ gatā”ti avahasantā aṅgulena nidassenti. Tabbhāvampi akkhamamāno ācariyo nissitake kevalaparipuṇṇaṃ sikkhaṃ sikkhāpeti.
7.	Sādhu, bhante, niccakālaṃ evaṃ sikkhāpentānaṃ tumhākaṃ ārāmo kāle gacchante aññārāmānaṃ nayaggāhaṭṭhānaṃ bhavissati.
29. Rukkharopanapaṭisaṃyutto kathāsallāpo
1.	Rukkhapātāpanaṃ samaṇavohārena kathaṃ voharitabbaṃ?
2.	Rukkhapātāpanaṃ samaṇavohārena “kappiyaṃ karohī”ti voharitabbaṃ. Tasmā rukkhaṃ pātāpetukāmena bhikkhunā “imaṃ rukkhaṃ kappiyaṃ karohī”ti āṇāpetabbaṃ.
3.	Sākhāchedāpanaṃ pana samaṇavohārena kathaṃ voharitabbaṃ?
4.	Sākhāchedāpanaṃ pana samaṇavohārena “kappiyaṃ karohī”ti vā “jāna” iti vā voharitabbaṃ. Tasmā sākhaṃ chedāpetukāmena bhikkhunā “imaṃ sākhaṃ kappiyaṃ karohī”ti vā “imaṃ sākhaṃ jāna” iti vā āṇāpetabbaṃ.
5.	Paṭhavikhaṇāpanaṃ samaṇavohārena kathaṃ voharitabbaṃ?
6.	Paṭhavikhaṇāpanampi samaṇavohārena tadubhayeneva voharitabbaṃ. Tasmā paṭhaviṃ khaṇāpetukāmena bhikkhunā “imaṃ paṭhaviṃ kappiyaṃ karohī”ti vā “imaṃ paṭhaviṃ jāna” iti vā āṇāpetabbaṃ.
7.	Rukkharopāpanaṃ samaṇavohārena kathaṃ voharitabbaṃ?
8.	Rukkharopāpanaṃ samaṇavohārena “jāna” itveva voharitabbaṃ. Tasmā rukkhaṃ ropāpetukāmena bhikkhunā “imaṃ rukkhaṃ jāna” iti āṇāpetabbaṃ.
9.	Udakasiñcāpanaṃ samaṇavohārena kathaṃ voharitabbaṃ?
10.	Udakasiñcāpanampi tatheva voharitabbaṃ. Tasmā udakaṃ siñcāpetukāmena bhikkhunā “imasmiṃ rukkhe udakaṃ jāna” iti āṇāpetabbaṃ.
11.	Chāyatthāya vanatthāya ropitarukkhesu upasampannehipi sayaṃ udakaṃ siñcituṃ kappatiyeva. Tathāpi pupphupagaphalupagarukkhesu sayaṃ asiñcitvā sāmaṇeradārakānaṃ kappiyavohārena āṇāpanameva samaṇasāruppaṃ.
12.	Yaṃ kiñci phalaṃ ocināpanaṃ samaṇavohārena kathaṃ voharitabbaṃ?
13.	Phalā’vacināpanaṃ “kappiyaṃ karohī”ti vā “jāna” iti vā voharitabbaṃ. Tasmā yaṃ kiñci phalaṃ avacināpetukāmena bhikkhunā “imaṃ phalaṃ kappiyaṃ karohī”ti vā “imaṃ phalaṃ jāna” iti vā āṇāpetabbaṃ.
30. Jātibhūmyādipucchanakathā
1.	Tvaṃ āvuso katarabhūmijātiko’si?
2.	Ahaṃ bhante Shwebo nagarassa dakkhiṇadisābhāge soḷasa mineṭṭhāne Wetle nāma nagaraṃ atthi, tassa pacchimadisābhāge catumine dūre Sayine gāme jāto’mhi.
3.	Katime sākavasse jāto’si?
4.	(1294) catunavutyādhike dvisatekasahasse sākavasse jāto’mhi.
5.	Kataramāse?
6.	Cittamāse.
7.	Katarapakkhe?
8.	Juṇhapakkhe.
9.	Kataradivase?
10.	Paṭhamadivase.
11.	Kataravāre?
12.	Sūravāre.
13.	Kismiṃ kāle pubbaṇhe vā majjhaṇhe vā sāyaṇhe vā?
14.	Pubbaṇhe jāto’mhi.
15.	Katarghaṭiyaṃ (ghaṭikāyaṃ)?
16.	Tiṃsavināḍikātikkante pañcanāḍikamatte.
17.	Kiṃ nāmā’vuso tava mātāpitaro?
18.	Mama mātā Dawhla nāma, pitā pana Uva nāma.
19.	Kittakā’vuso tava bhātubhaginiyo?
20.	Tayo me bhātaro, ekā bhaginī.
21.	Sā bhaginī jeṭṭhikā vā majjhimā vā navakā vā?
22.	Jeṭṭhikā bhante.
23.	Tvaṃ pana tesu bhātaresu jeṭṭhako vā majjhimo vā navako vā?
24.	Jeṭṭhako bhante.
25.	Kati vassikakāle sippasālaṃ sampatto’si?
26.	Pañcavassikakāle sippasālaṃ sampatto’mhi.
27.	Kassa ācariyassa santike vijjaṃ uggaṇhi?
28.	Vijjācariyassa santike vijjaṃ uggaṇhiṃ.
29.	Kataravijjaṃ paṭhamaṃ uggaṇhi?
30.	Sampunneci nāma mūlavijjaṃ ceva maṅgalasuttaṃ ca tato paraṃ parittādiṃ ca uggaṇhiṃ.
31.	Kataravassikakāle sāmaṇerabhāvaṃ sappatto’si?
32.	Dvādasavassikakāle sāmaṇerabhāvaṃ sampatto’mhi.
33.	Imaṃ gandhārāmaṃ kuto saṅkanto’si?
34.	Amhākaṃ gāmantasenāsanato saṅkanto’mhi.
31. Vasanaṭṭhānādipucchanakathā
1.	Tvaṃ āvuso idāni kattha vasasi?
2.	Ahaṃ bhante idāni Amarāpūranagare mahāgandhārāme vasāmi.
3.	Tattha te vasantassa kīvaciraṃ?
4.	Tattha me vasantassa pañcavassāni.
5.	Aho aticiraṃ. Idāni katame ganthe uggaṇhāsi?
6.	Divā kaccāyanavyākaraṇañceva rūpasiddhiñca vinayapiṭakañca, rattiyaṃ yamakavācanāmaggañca uggaṇhāmi.
7.	Na paricināsi nu pāḷibhāsaṃ?
8.	Paricināmi bhante.
9.	Yadi evaṃ sakkosi nu pāḷibhāsāya kathāsallāpaṃ kātuṃ?
10.	Ācariyena pāḷibhāsāya kathāsallāpaṃ kātuṃ sikkhāpitāpi mayaṃ mūgattā na katheyyāma.
11.	Evameva akatthante tumhe mūgatarā hutvā yāva maraṇakālāpi kathetuṃ na sakkuṇissathayeva. Tasmā imasmiṃ vihāre vasantā sabbeva bhikkhusāmaṇerā anolīnacittā paggahitamānasā mātubhāsāyaṃ viya pāḷibhāsāyaṃ chekā bhavituṃ parakkameyyātha. Evaṃ hi sati tumhākaṃ ārāmo marammaraṭṭhe pāḷibhāsāya kathāsallāpassa pabhavo bhavissati.
12.	Evaṃ bhante.
32. Vātavuṭṭhipaṭisaṃyuttakathā
1.	Hiyyo rattiyā majjhimayāme bhusaṃ vātā vāyanti.
2.	Devo ca paṭhamaṃ ekameko phusitvā pacchā gaḷagaḷāyanto gajjitvā karakavassaṃ vassati. Vijjullatāyopi niccharanti.
3.	Mama kuṭikā dolāyati.
4.	Mahārukkhānaṃ sākhāyopi chijjitvā patanti.
5.	Cetiyassa chattampi bhūmiyaṃ patati.
6.	Antogāme khuddakagehānipi chijjitvā patanti.
7.	Sakalopi ārāmo ākiṇṇakacavaro.
8.	Tasmā purā bhikkhācārā senāsanāni anto ceva bahi ca sodheyyātha. Ākiṇṇakacavarohi ārāmo na ramaṇīyo hoti.
33. Sītapaṭisaṃyuttakathā
1.	Sītakālo nanu āvuso?
2.	Āma bhante, sītakālo.
3.	Atha kasmā tvaṃ upari pārupanaṃ na pārupasi?
4.	Pamuṭṭho’mhi bhante.
5.	Sabbadā sītakālesu abbhantare kāyabandhanaṃ bandhitvā atisītakāle pavuranampi pārupāhi.
6.	Āma bhante.
7.	Tādise kāle kalena kālaṃ quinine bhesajjaṃ khādāhi.
8.	Āma bhante.
9.	Ajja atisītaṃ. Khāditaṃ nu tayā quinine bhesajjaṃ?
10.	Āma bhante. Mayā khāditaṃ.
11.	Ekantena khāditaṃ nu? Mā musā bhaṇāhi.
12.	Āma bhante. Ekantena khāditaṃ. Na musā bhaṇāmi.
13.	Evaṃ hotu.
a)	Candanaṃ sītalaṃ loke, tato candova sītalo;
Candanacandasītamhā, sādhuvākyaṃ susītalaṃ.
b)	Sītavāco bahumitto, pharuso appamittako;
Opammaṃ ettha ñātabbaṃ, sūriyacandarājūnaṃ.
34. Bhikkhācāravelāyaṃ meghavassanakathā
1.	Bhikkhācāravelāyaṃ bhante megho vassati. Amhehi kathaṃ kātabbaṃ?
2.	Sace megho vassati na piṇḍāya gantabbaṃ.
3.	Sace piṇḍāya na gaccheyyāma kuto divābhattaṃ labhati?
4.	Bhattapācakasāmaṇerā bhattaṃ pacissanti. Sūpavyañjanaṃ pana upāsikā pacissanti.
5.	Natthi pana bhante taṇḍulañceva sūpeyyapaṇṇādīni ca.
6.	Atthiyeva āvuso.
7.	Evaṃsati sādhu. Ahaṃ vijjaṃyeva paricinissāmi.
8.	Sabbadā vuṭṭhisamaye asati accāyike karaṇīye mā kāyaṃ ovassāpetha.
9.	Upāhanampi anovassanaṭṭhāne omuñcatha. Sace antovuṭṭhiyaṃ ekantena gamanīyaṃ hoti chattaṃ dhāretvā gaccheyyātha.
10.	Sace vuṭṭhidhārā pacchijjati kathaṃ kātabbaṃ?
11.	Yathāruci gantabbaṃ.
35. Kallabhāvarakkhanakathā
1.	Ayaṃ āvuso ārāmo “jaro”ti pākaṭo. Tasmā imasmiṃ ārāme vasantā paribbājakā upādāya sabbeva bhikkhusāmaṇerā attānaṃ kallabhāvatthaṃ jarato anurakkhantu.
2.	Sītakāle vātaphusanato apavajjetha.
3.	Dvāravātapānakavāṭānipi pidahitvāyeva nipajjatha.
4.	Rattiyaṃ pabuddhakālepi manasi karotha “sītalo vā pariḷāho vā”ti.
5.	Sītakāle (yadi devo’pi vassati) purimayāme vā paccūsasamaye vā ekamekaṃ quinine bhesajjaṃ dadātha.
6.	Anudinaṃ antamaso ekavāramattaṃ viriñcāpetha.
7.	Edisā hi ārakkhā kallabhāvāya mūlabhūtā hoti.
8.	Akallabhāve pana sati upariganthaṃ uggaṇhituṃ na sakkuṇissatha. Uggahitā pi ganthā pamuṭṭhā bhavissanti. Tasmā kallabhāvāya anurakkhatha. Bhagavatāpi vuttaṃ “ārogya paramā lābhā”ti.
36. Vatthadhovanakathā
1.	Ajjā’vuso juṇhapakkhassa aṭṭhamiuposatho, jānāsi nu tvaṃ?
2.	Jānāmi bhante.
3.	Sace te vatthaṃ dhovitabbaṃ atthi uposathadivaseyeva dhova.
4.	Atthi me dhovitabbāni vatthāni. Nahāniyapiṇḍi pana natthi. Sace āyasmato santakaṃ atthi thokaṃ dehi.
5.	Handa… paṭhamaṃ vatthaṃ udakena dhovitvā pacchā nahāniyapiṇḍiyā ubbaṭṭetvā muhuttaṃ ṭhapehi malānaṃ sedāpanatthāya. Tato paraṃ udakena punappunaṃ dhovāhi, yāva nhānapiṇḍigandhavigamā. Yadā udakaṃ parisuddhaṃ niggacchati tadā eva nhānapiṇḍigandho’pi vigato.
6.	Āma bhante. Dhovitakāle pana kathaṃ kātabbaṃ?
7.	Dhovitakāle uṇhe otāpetvā sukkhasamanantarameva paṭisaṃharāhi. Udakasāṭikā vā hotu aññaṃ vā vatthaṃ sukkhasamanantaraṃ paṭisaṃharaṇameva vinayānulomaṃ.
8.	Āma bhante.
37. Kesoropanakathā
1.	Ajjā’vuso kāḷapakkhauposatho, jānāsi nu tvaṃ?
2.	Jānāmi bhante.
3.	Sace tvaṃ kese oropetukāmo’si uposathadivaseyeva oropehi.
4.	Kīvadīghā bhante kesā oropetabbā?
5.	Bhagavatā āvuso paññattaṃ “dvemāsikā vā duvaṅgulā vā kesā chinditabbā”ti. Tathā’pi imasmiṃ ārāme anuposathaṃ chindanti.
6.	Chinnakesā kathaṃ kātabbā?
7.	Tumhākaṃ pācariyabhūto pakhukkunagare mahāvisutārāmiko mahāthero eva’māha “mā tumhe kese chindanaṭṭhāneyeva ṭhapeyyātha. Chindanaṭṭhānehi vippakiṇṇā kesā āghātane sūkaralomāni viya adassanīyāni hontī”ti. Nītividūpi vadanti “ṭhānabhaṭṭhā na sobhanti kesā dantā nakhā narā”ti. Tasmā chinnakese saṅkaḍḍhitvā paresaṃ adassaṭṭhāne chaḍḍeyyātha.
8.	Evaṃ bhante.
9.	Sace sakkuṇeyyātha kesoropanakāle tacapañcakakammaṭṭhānaṃ manasikareyyātha. Purimabuddhakāle hi imasmiṃ kammaṭṭhāne kataparicayā sappurisā imasmiṃ buddhasāsane khuraggeyeva arahattaṃ pāpuṇiṃsu.
10.	Āma bhante.
11.	Sutapubbaṃ nu vo āvuso “purimabuddhakāle paṭhamakyaw bhūto vā dhammācariyabhūto vā, imasmiṃ buddhakāle arahattaṃ papuṇantī”ti?
12.	Na sutapubbaṃ bhante.
13.	Kathaṃ pana vo sutapubbam?̣
14.	Evaṃ no sutapubbaṃ “purimabuddhakāle kammaṭṭhāne kataparicayā imasmiṃ buddhakāle arahattaṃ pāpuṇantī”ti.
15.	Eva’māvuso. Tasmā tumhe pariyattito paṭipattimeva ādaraṃ kareyyātha.
16.	Āma bhante.
38. Cīvararajanapaṭisaṃyuttakathā
1.	Ajjā’vuso uposathadivaso. Tava kiṃ karaṇīyaṃ atthi?
2.	Mayhaṃ bhante cīvararajanakiccaṃ atthi.
3.	Nigrodhataceva panasasāraṃ missetvā rajanaṃ pacitabbaṃ.
4.	Nigrodhataco kuto tacchito?
5.	Ārāmassa pacchimanigrodhato.
6.	Sundaro kira bakulataco’pi.
7.	Āma bhante. Khadirasilesopi sundaro.
8.	Tava rajitabbacīvaraṃ kittakaṃ?
9.	Kappāsikañceka, muduyugalañceka, kakkhaḷayugalañceka.
10.	Pākatikato cīvarāni kataravaṇṇāni?
11.	Ekaṃ yugalaṃ thokaṃ rattaṃ ekaṃ pītaṃ.
12.	Mā rattaṃ cīvaraṃ puna rajāhi. Pītaṃ pana nigrodharattavaṇṇaṃ rajāhi.
13.	Rajanakālepi rajanaṃ parissāvetvā cīvaraṃ sādhukaṃ madditvā rajāhi. Na muṭṭhiyā vā muggare vā pothetvā rajitabbaṃ.
14.	Rajitvā pīḷetvā cīvaravaṃse vā cīvararajjuyaṃ vā pasāretabbaṃ. Na ca theve acchinne pakkamitabbaṃ.
39. Sūpavyañjanapacanakathā
1.	Ajjā’vuso sūpavyañjanapācikā upāsikā kataraṃ sūpavyañjanaṃ abhisaṅkharissati?
2.	Labusūpaṃ ceva sūkaravyañjanaṃ ca kira pacissati.
3.	Sādhu… etāni missetvā pāceyyāsi.
4.	Sāmaṇero bhante Buddharakkhito nimmaṃsabhojī. Tasmā na missetvā pacituṃ yuttaṃ.
5.	Tenahi paccekaṃ amissetvā pāceyyāsi.
6.	Mama pana missakavyañjanaṃ ruccati.
7.	Kassa sādu na ruccati? Mama’pi ruccatiyeva.
8.	Lābusūpe telaṃ ceva loṇamaccharasaṃ ca yathānurūpaṃ pakkhipitvā pāceyyāsi. Sokare pana dhūpaṃ pakkhipitvā, telaṃ apakkhipitvā pāceyyāsi.
9.	Pakkāni bhante vyañjanāni. Vīmaṃsāhi “aloṇan”ti vā “atiloṇan”ti vā “madhuran”ti vā “amadhuran”ti vā.
10.	Etaṃ sundaraṃ. Athāparaṃ maricāni udukkhale pothetvā uttaribhaṅgaṃ kārāpehi.
11.	Kārito bhante.
12.	Ajja ala’mettāvatā. Sve pana sūpeyyapaṇṇāni ocinitvā pāceyyāsi.
40. Cetiyapūjākathā
1.	Uttarā’rāmato āvuso gītasaddo sūyati. Tattha kiṃ hoti?
2.	Sve bhante uttarā’rāme cetiyamaho bhavissati. Tasmā tattha gītaṃ vāditasaddo kolāhalaṃ hoti.
3.	Tasmiṃ cetiyamahosmiṃ dīyissati piṇḍapātopi?
4.	Āma dīyissati.
5.	Nimantito nu piṇḍapātapaṭiggahaṇāya amhākaṃ vihāro?
6.	Āma bhante, sakalopi ārāmo nimantito.
7.	Yadi evaṃ sve pātova gamissāma, paṭhamaṃ paṭiggahaṇāya.
8.	Na pāto gantabbaṃ. Amhākaṃ vihārassa āsannattā sabbapacchā vāro bhavissati.
9.	Yadi evaṃ kathaṃ ñātabbaṃ “amhākaṃ vāro sampatto vā na vā”ti.
10.	Paṇḍitasāmaṇeraṃ paṭhamaṃ vīmaṃsāpetvā ñātabbaṃ “amhākaṃ vāro sampatto vā na vā”ti.
11.	Gamanakāle kathaṃ gantabbaṃ?
12.	Cīvaraṃ parimaṇḍalaṃ pārupitvā pattaṃ supaggahitaṃ paggahetvā okhittacakkhūhi paṭipāṭiyā yathāvuḍḍhaṃ gantabbaṃ. Evaṃ hi gate bhikkhūsāmaṇere disvā gahaṭṭhā ativiya pasīdanti. Pasannākārampi karonti.
41. Dhammussavakathā
1.	Ime bahū manussā gandhamālādihatthā kuhiṃ gacchanti?
2.	Dhammassavaṇāya dhammussavaṃ gacchanti.
3.	Kattha dhammussavo atthi?
4.	Mahāgandhārāme gandhakuṭiyaṃ nāma giñjakāvasathe dhammussavo atthi.
5.	Tattha kataro dhammakathiko dhammaṃ desessati?
6.	Āyasmā Buddharakkhito dhammaṃ desessati.
7.	So kattha kusalo suttante vā udāhu abhidhamme vā?
8.	Suttante ca abhidhamme ca chekoyeva.
9.	Idāni kataraṃ desessati, suttantaṃ vā udāhu abhidhammaṃ vā?
10.	Suttantaṃ desessati na abhidhammaṃ.
11.	Suttesupi kataraṃ suttaṃ desessati?
12.	Dhammadāyādasuttaṃ desessati.
13.	Sādhu bhante. Āyasmato Buddharakkhitassa pabbajjā buddhasāsanassa vuḍḍhiyā virūḷhiyā vepullāya saṃvattati.
14.	Evaṃ bhante.
42. Sayanāsannakathā
1.	Sāmaṇera Buddharakkhita… sajjhāyito nu rattisajjhāyanaṃ.
2.	Sajjhāyito’mhi bhante.
3.	Idāni kiṃ karosi?
4.	Purā saṃvesanā cittapaṭikammaṃ karomi.
5.	Kismiṃ ārammaṇe cittapaṭikammaṃ karosi?
6.	Buddhārammaṇe ceva mettābhāvanāyaṃ ca cittapaṭikammaṃ karomi.
7.	Sayissasi nu cittapaṭikammaṃ katvā?
8.	Āma, sayissāmi.
9.	Purā niddāyanā catupaccayānisaṃsaṃ tāva paccavekkheyyāsi.
10.	Ahaṃ bhante paribhoge paribhoge paccavekkhiṃ.
11.	Evaṃ sati’pi purā niddāyanā puna paccavekkheyyāsi.
12.	Āma bhante.
13.	Tato paraṃ sato sampajāno uṭṭhānasaññaṃ manasikatvā sayeyyāsi. Evaṃ hi supanto pāpakaṃ supinaṃ na passati, sukhaṃ sayati, sukhaṃ pabujjhati. Tasmā sabbadāyeva sato sampajāno sayeyyāsi.
14.	Āma bhante.
43. Suttakāle pavattikathā
1.	Supissasi nu āvuso Buddharakkhita?
2.	Āma supissāmi.
3.	Dhammarakkhitopi pacalāyati supatveva.
4.	Na pacalāyāmi bhante. Mettābhāvanaṃ bhāvemi.
5.	Sace supitukāmo’si mahādvāraṃ ca ussīsake vātapānaṃ ca pidahassu.
6.	Āma bhante. Pidahitāni dvāravātapānāni.
7.	Paṭhamaṃ sayitā ke?
8.	Paṭhamaṃ bhante sayitā Saṅgharakkhita, Tissa, Datta, Nāga.
9.	Majjhe ovārake dante khādanasaddo ceva ghurughurusaddo ca sūyati. Ko dantaṃ khādati ko ca ghurughurāyati? Dassehi Buddharakkhita aggiṃ jāletvā.
10.	Hā… etesaṃ sāmaṇerānaṃ aññato upadhānaṃ aññato sīsaṃ. Datto pana attharaṇaṃ na pattharati. Uttarāsaṅgatopi bahi hoti ūrūnipi pākaṭāni. Ayameva maññe dante khādati.
11.	Amukasmiṃ mañce Nāgopi uttāno sayati. Mukhato lālā paggharanti.
12.	Ete pabodhetvā puna sammā sayāpehi.
13.	Āma bhante.
44. Pacanaggikathā
1.	Tumhe paccūsasamaye sayanā uṭṭhahitvā kiṃ pivanasīlā hotha?
i.	Buddharakkhito āha – “Na kiñci pivanasīlo’mhī”ti.
ii.	Dhammarakkhito āha – “Ahaṃ pana udakapāyī”ti.
iii.	Saṅgharakkhito āha – “Ahaṃ pana bhante purāruṇā udakaṃ pivitvā aruṇodaye bhattapacanaṭṭhānaṃ sīghaṃ dhāvitvā nissāvaṃ yācitvā pivanasīlo’mhi”ti.
2.	Mā tumhe sayanā uṭṭhahitvā kiñci apivanasīlā hotha. Paṭhamaṃ udakaṃ pivitvā pacchā aruṇe uggate nissāvapāyino hotha.
3.	Nissāvapāna bhante kimatthiyaṃ?
4.	Anto udare uṇhavātanibbāpanatthaṃ. Yebhuyyena hi sotūnaṃ rogo uṇhavātasmuṭṭhāno. Tathā hi, anto udare asitapītakhāditasāyitānaṃ pācaniko gahaṇi nāma kucchaggi atthi. So āhārasaṅkhātaṃ indhanaṃ alabhamāno udarapaṭalaṃ gaṇhāti. Tato tejodhātu taṃ taṃ ṭhānaṃ pattharati. Vāyodhātu ca tejosāhāyaṃ labhitvā aṅgamaṅgānussārinī hoti. Tato pādaphoṭādi nānā rogā udapādi. Tasmā uṇhavātassa anuṭṭhāpanatthāya satiṃ paccupaṭṭhāpetvā nissāvañca piveyyātha. Evaṃ hi attānaṃ anurakkhanto yāva maraṇakālā apparogī hoti.
45. Udakavaḍḍhanakathā
1.	Dakkhiṇato āvuso bhusaṃ vātā vāyanti. Erāvatīnadiyaṃ udakaṃ vaḍḍhissati.
2.	Kathaṃ tvaṃ jānāsi?
3.	Passeyyāsi api nu ākāse valāhake?
4.	Āma passāmi.
5.	Ete sanniviṭṭhamegheyeva. Dakkhiṇavāto te uttaradisaṃ pesesi. Te sampattaṭṭhāne udakabindūni hutvā meghabhāvena sampatanti. Tato nadiyaṃ udakaṃ vaḍḍhati. Tattha sampuṇṇattā amhākaṃ taungsaman mahāsarepi udakaṃ vaḍḍhatiyeva.
6.	Abbhaṃ pana kuto samuṭṭhāti?
7.	Sutapubbo apinu te “dakkhiṇadisābhāge heṭṭhādese mahāsamuddo atthī”ti?
8.	Āma sutapubbo.
9.	Tejodhātubalena mahāsamuddato usmāno vuṭṭhahanti. Te bhattakumbhipidhāne sedāviya ākāse sannivisanti. Tesaṃ “abbhan”ti samaññā udapādi.
46. Paṇṇapesanakathā
Pesita’midaṃ mahātherassa santikaṃ sissabhūtena Buddharakkhitena. Sādaraṃ bhante ārocayāmi –
Ācariyassa mettāpubbaṅgamaṃ ovādaṃ sampaṭicchitvā idāni Amarāpūranagare mahāgandhārāmaṃ sampatto. Ettha ācariyassa ceva māta-̄pitu-ñāti-sālohitānañca mettānubhāvena sukhaṃ vasāmi. Ahorattaṃ pariyattiñceva paṭipattiñca sammā ārabhāmi. Āvāsapuggalā bhojanasappāyānipi labhanti. Utu pana thokaṃ sītalaṃ viya dissai. Tasmā amhākaṃ desautunā visabhāgo hoti. Tathā’pi ārakkhamahātherānaṃ dinnaṃ kallabhāvassa upāyaṃ gahetvā ceva yathānurūpaṃ bhesajjaṃ paṭisevitvā ca pīnasarīro homi. Yathā mama tathā ācariyassa ceva māta-pitu-ñāti-sālohitānañca kallabhāvāya rattiyaṃ Buddhupaṭṭhānakāle mettaṃ bhāvemi.
Pesita’midaṃ –
(1316) Solasādhike tisatekasahassa
Maramaṃsāke āsāḷhiyā
Juṇhapakkhassa catutthiyaṃ
Sissabhūtena Buddharakkhitena
Mahāgandhārāmato Amarāpūranagare
|| Kathāsallāpasikkhā sampariniṭṭhaṅgatā ||